---
title: Πώς να φτιάξεις ένα μολύβι
subtitle: Ο καπιταλισμός έχει τελειώσει, αν εσύ το θες
author: Aaron Benanav
---
Πώς θα έμοιαζε μια σοσιαλιστική οικονομία; Οι απαντήσεις στο ερώτημα αυτό
ποικίλλουν, ωστόσο οι περισσότερες εμπεριέχουν κεντρικό σχεδιασμό. Μια
καπιταλιστική οικονομία οργανώνεται μέσα από την αλληλεπίδραση των τιμών και
των αγορών. Αντίθετα, μια σοσιαλιστική οικονομία, θα ήταν «συνειδητά
ρυθμισμένη... βάσει ενός καθορισμένου σχεδίου», για να δανειστούμε μια ατάκα
από τον Μαρξ. Πώς όμως θα μπορούσε να δημιουργηθεί και να υλοποιηθεί ένα τέτοιο
σχέδιο; Αυτό αποτελεί αντικείμενο έντονης αντιπαράθεσης μεταξύ των σοσιαλιστών
για πάνω από έναν αιώνα.

Το ένα στρατόπεδο έχει δώσει μεγάλη έμφαση στους υπολογιστές. Αυτοί οι
«ψηφιακοί σοσιαλιστές» βλέπουν τους υπολογιστές ως το κλειδί για τη λειτουργίας
μίας προσχεδιασμένης οικονομίας.  Επικεντρώνονται κυρίως στους αλγόριθμους:
θέλουν να αναπτύξουν λογισμικό το οποίο θα μπορεί να δέχεται ως είσοδο
πληροφορίες σχετικά με τις προτιμήσεις των καταναλωτών και τις παραγωγικές
ικανότητες – σαν ένα γιγαντιαίο κόσκινο που τροφοδοτεί έναν «μύλο» δεδομένων –
και παράγει ως έξοδο τη βέλτιστη κατανομή των φυσικών πόρων.

Ανά τα χρόνια, έχουν πραγματοποιηθεί αρκετά σχετικά πειράματα. Στη δεκαετία του
1960, ο σοβιετικός μαθηματικός Victor Glushkov πρότεινε ένα εθνικό δίκτυο
υπολογιστών το οποίο θα βοηθούσε τους φορείς διοίκησης να κατανείμουν τους
φυσικούς πόρους. Η κυβέρνηση του Σαλβαδόρ Αλιέντε δοκίμασε κάτι αντίστοιχο στη
Χιλή τη δεκαετία του ‘70, με τη βοήθεια του Άγγλου μαθηματικού Stafford Beer,
το οποίο ονομάστηκε Cybersyn. Κανένα από τα δύο πρότζεκτ δεν προχώρησε
ιδιαίτερα. Η ιδέα του Glushkov βρήκε ως εμπόδιο τη σοβιετική ηγεσία, ενώ το
πραξικόπημα του Πινοσέτ έβαλε τέλος στο Cybersyn πριν αυτό εφαρμοστεί πλήρως.
Παρόλα αυτά, το όνειρο παραμένει ζωντανό.

Σήμερα, ένας ψηφιακός σοσιαλισμός θα μπορούσε προφανώς να κάνει πολλά
περισσότερα. Το ίντερνετ καθιστούσε δυνατή τη διοχέτευση στα συστήματα
τεράστιου όγκου πληροφορίας στα συστήματα διαχείρισης από όλο τον κόσμο, σχεδόν
στιγμιαία. Τα τεράστια τεχνολογικά άλματα στην υπολογιστική δύναμη θα μπορούσαν
να δώσουν τη δυνατότητα για την ταχύτατη επεξεργασία όλων αυτών των δεδομένων.
Ταυτόχρονα, η μηχανική μάθηση και άλλες μορφές τεχνητής νοημοσύνης θα μπορούσαν
να ψάξουν σε αυτά, να ανακαλύψουν αναδυόμενα μοτίβα, και να προσαρμόσουν
κατάλληλα την κατανομή των πόρων.

Παρόλο που εδώ σίγουρα υπάρχουν χειραφετητικές δυνατότητες, απέχουν πολύ από το
να είναι επαρκείς για το ζήτημα του σχεδιασμού της παραγωγής σε μία
μετα-καπιταλιστική κοινωνία. Η εμμονή των ψηφιακών σοσιαλιστών με τους
αλγόριθμους αναδεικνύει ένα σοβαρό πρόβλημα. Κινδυνεύει να περιορίσει το ζήτημα
της λήψης αποφάσεων στη μελλοντική κοινωνία σε ένα ζήτημα βελτιστοποίησης: το
να παραχθούν όσο το δυνατόν περισσότερα χρησιμοποιώντας όσο το δυνατόν λιγότερα.
Το να ακολουθήσει κανείς αυτήν την πορεία σκέψης σημαίνει ότι αγνοεί ή απορρίπτει
ποιοτικά στοιχεία ζωτικής σημασίας για την επίτευξη των στόχων μίας
σοσιαλιστικής κοινωνίας.

Έτσι κι αλλιώς, οι μελλοντικές κοινωνίες θα επιθυμούν κάτι παραπάνω από το να
παράγουν όσο το δυνατόν περισσότερα με τους ελάχιστους δυνατούς φυσικούς
πόρους. Θα έχουν κι άλλους στόχους, που δύσκολα ποσοτικοποιούνται, όπως
ζητήματα δικαιοσύνης, ισονομίας, εργασιακών συνθηκών, και βιωσιμότητας – και
αυτά δεν μπορούν να θεωρηθούν απλώς ζητήματα βελτιστοποίησης. Αυτό σημαίνει,
ότι όσο ισχυρός κι αν είναι ο αλγόριθμος σχεδιασμού, θα παραμένει
μία απερίσταλτη πολιτική διάσταση στις αποφάσεις σχεδιασμού – για την οποία οι αλγόριθμοι,
όσο έξυπνοι κι αν είναι θα λειτουργούν μόνο ως φθηνό υποκατάστατο. Οι αλγόριθμοι είναι
απαραίτητοι για οποιοδήποτε πρότζεκτ κεντρικού σχεδιασμού στον σοσιαλισμό
επειδή αυτοί μπορούν να διασαφηνίσουν τις επιλογές μεταξύ των οποίων μπορούμε
να διαλέξουμε. Τελικά ωστόσο οι άνθρωποι, και όχι οι υπολογιστές, πρέπει να
είναι αυτοί που κάνουν αυτές τις επιλογές. Και επίσης πρέπει να τις κάνουν από
κοινού, με βάση προσυμφωνημένες διαδικασίες.

Εδώ είναι που μπαίνουν και τα πρωτόκολλα αυτού του σχεδιασμού. Αυτά απλοποιούν
τη διαδικασία της λήψης αποφάσεων με το να αποσαφηνίζουν τους κανόνες με τους
οποίους αυτές λαμβάνονται. Αυτά αποσαφηνίζουν τους κανόνες με βάση τους οποίους
λαμβάνονται οι αποφάσεις, και έτσι απλοποιούν την όλη διαδικασία. Τα πρωτόκολλα
αναπτύσσονται συνδυαστικά στους αλγόριθμους και εισάγουν στη διαδικασία
διάφορες νέες πτυχές, πέραν των ήδη διαθέσιμων σε ένα πρόγραμμα
βελτιστοποίησης. Θα μπορούσαμε να πούμε πως υπάρχει ένας καταμερισμός της
εργασίας ανάμεσα στους αλγορίθμους και στα πρωτόκολλα: οι πρώτοι φιλτράρουν
άσχετες ή επικαλυπτόμενες επιλογές, αποσαφηνίζοντας τις αποφάσεις που πρέπει να
ληφθούν από τα δεύτερα.

Θέτοντας σε λειτουργία τους αλγόριθμους και τα πρωτόκολλα, δίνεται η
δυνατότητα στους ανθρώπους να σχεδιάσουν την παραγωγή με τρόπους που επιτρέπουν
τόσο τις πρακτικές τους γνώσεις, όσο και τις αξίες, τους σκοπούς και τους
στόχους τους να αποτελούν αναπόσπαστο κομμάτι της λήψης των αποφάσεων. Το
αποτέλεσμα είναι κάτι που δεν επέτρεψε ούτε ο καπιταλισμός ούτε ο σοβιετικός
σοσιαλισμός: ένας πραγματικά ανθρώπινος τρόπος παραγωγής.

## Η τιμή είναι σωστή

Κάθε σοβαρή απόπειρα για σοσιαλιστικό σχεδιασμό οφείλει να αντιμετωπίσει τα
προβλήματα που τίθενται από το «ντιμπέιτ σοσιαλιστικού υπολογισμού», μία
αντιπαράθεση δεκαετιών που επηρέασε τον τρόπο με τον οποίο γενιές σοσιαλιστών
φαντάστηκαν ένα μετα-καπιταλιστικό μέλλον. Ο δεξιός Αυστριακός οικονομολόγος
Ludwig von Mises ξεκίνησε την αντιπαράθεση το 1920 με το “Economic Calculation
in the Socialist Commonwealth” [Οικονομικός υπολογισμός στην Σοσιαλιστική
Κοινοπολιτεία], μία ολομέτωπη επίθεση στη βιωσιμότητα του σοσιαλιστικού
σχεδιασμού.

Εκείνη την εποχή, αυτό δεν ήταν απλά ένα θεωρητικό πρόβλημα. Η επανάσταση ήταν
ήδη σε εξέλιξη, όχι μόνο στη Ρωσία, αλλά και στη Γερμανία, και σε οριακό
σημείο στην Ιταλία και σε άλλες χώρες. Οι σοσιαλιστές ισχυρίζονταν ότι χωρίς
τους καπιταλιστές, θα μπορούσαν να αξιοποιήσουν τα σύγχρονα μηχανήματα για να
χτίσουν μία νέου τύπου κοινωνία, προσανατολισμένη με βάση τις ανθρώπινες
ανάγκες, αντί του κέρδους. Όλα τα άτομα θα είχαν πρόσβαση στα αγαθά και τις
υπηρεσίας που είχαν ανάγκη, ενώ παράλληλα θα δούλευαν λιγότερο.

Ο Mises υποστήριζε ότι οι σοσιαλιστές έκαναν λάθος και στα δύο σημεία. Αντ’
αυτού, σε μία σοσιαλιστική κοινωνία θα δούλευαν περισσότερες ώρες και θα
έπαιρναν λιγότερα χρήματα. Κι αυτό γιατί, κατά τη γνώμη του, η αποδοτικότητα
των σύγχρονων οικονομιών ήταν άρρηκτα συνδεδεμένη με την οργάνωσή τους μέσα από
την αγορά με τους συναφείς θεσμούς του χρήματος και της ατομικής ιδιοκτησίας.
Αν καταργούσε κανείς αυτούς τους θεσμούς, οι τεχνολογίες που αναπτύχθηκαν κατά
τη περίοδο του καπιταλισμού θα αχρηστεύονταν, οδηγώντας τις κοινωνίες να
οπισθοδρομήσουν  σε μία λιγότερο αναπτυγμένη τεχνολογικά κατάσταση.

Για να εξετάσουμε το επιχείρημα του Mises, ας πάρουμε ένα απλό παράδειγμα, την
κατασκευή ενός μολυβιού. Ο διευθυντής ενός εργοστασίου κατασκευής μολυβιών
πρέπει να λάβει πολλές αποφάσεις όσον αφορά την παραγωγή, επειδή υπάρχουν
πολλοί τρόποι να κατασκευάσεις ένα μολύβι από τα επιμέρους υλικά του. Πως
αποφασίζει λοιπόν ο παραγωγός με ποιον τρόπο να κατασκευάσει το «τελικό αγαθό»,
το μολύβι, από όλα τα πιθανά «ενδιάμεσα αγαθά», τα διάφορα είδη γραφίτη, ξύλου,
μπογιάς, και άλλων πραγμάτων που χρησιμοποιούνται για την κατασκευή του;

Σε μία καπιταλιστική κοινωνία, ξεκινάει ελέγχοντας τον τιμοκατάλογο, όπου
ανακαλύπτει πως ο γραφίτης Α κοστίζει 35 λεπτά το κιλό, ενώ ο γραφίτης Β 37
λεπτά. Αν κάποιος από τους δύο κάνει, τότε η επιλογή του είναι ξεκάθαρη. Ο
διευθυντής λοιπόν μπορεί να κάνει τον ίδιο έλεγχο για όλα τα σχετικά υλικά,
προκειμένου να καταλήξει γρήγορα και εύκολα στον πιο ορθολογικό τρόπο
κατασκευής ενός μολυβιού. Δεν χρειάζεται να γνωρίζει όλες τις κοινωνικές
δραστηριότητες που απαρτίζουν την οικονομία συνολικά.

Οι τιμές επιτρέπουν στους παραγωγούς μολυβιών να παραμερίσουν διάφορες
διαδικασίες κατασκευής μολυβιών που θα έφτιαχναν μεν λειτουργικά μολύβια,
σπαταλώντας δε φυσικούς ή εργασιακούς πόρους που θα μπορούσαν να αξιοποιηθούν
αλλού καλύτερα. Αν τους δίνονταν για παράδειγμα τόνοι από την καλύτερης
ποιότητας ξυλεία τύπου κοκομπόλο ή πορτοκάλι οσάζ, θα μπορούσαν σίγουρα να
φτιάξουν καλής ποιότητας μολύβια. Αυτό όμως θα ήταν σπατάλη αν κάποιο άλλο
δέντρο, όπως ένας ταπεινός κέδρος, προσέφερε ξυλεία που θα έκανε τη δουλειά το
ίδιο καλά.

Φυσικά, οι τιμές που χρησιμοποιούν οι παραγωγοί μολυβιών για να λαμβάνουν
αποφάσεις για την παραγωγή δεν είναι τυχαία νούμερα. Αποτελούν εκφράσεις μίας
ζωντανής κοινωνίας της αγοράς, η οποία χαρακτηρίζεται έναν αποκεντρωμένο τρόπο
λήψης αποφάσεων και συμπεριλαμβάνει μεγάλους αριθμούς παραγωγών και
καταναλωτών. Οι αγορές ασκούν πίεση σε όλους τους παραγωγούς να βρουν τη σωστή
τιμή. Αν για παράδειγμα είναι δυνατόν να κατασκευαστούν μολύβια φτηνότερα χωρίς
να θυσιαστεί η ποιότητα, αξιοποιώντας μία νέα τεχνική, η επιχείρηση που θα το
κάνει πρώτη θα αποκομίσει σημαντικό κέρδος. Οι νέες πληροφορίες σχετικά με τις
δυνατότητες κατασκευής μολυβιών θα εμφανιστούν στο σύστημα ως χαμηλότερες τιμές
μολυβιών.

Ο κάθε παραγωγός δύναται να λάβει λογικές αποφάσεις σχετικά με το τι και πως
της παραγωγής, μόνο και μόνο επειδή ο αγώνας για την κυριαρχία στην αγορά
επιβάλλει στους παραγωγούς να μεγιστοποιούν τα κέρδη τους και να ελαχιστοποιούν
τις ζημίες. Όλοι αυτοί οι εξαρτημένοι από την αγορά παραγωγοί αφομοιώνουν όσο
το δυνατόν περισσότερες πληροφορίες μπορούν, λαμβάνουν αποφάσεις, και παίρνουν
ρίσκα προς αναζήτηση των νέων δυνατοτήτων παραγωγής και των αντίστοιχων
χρηματικών απολαβών. Ο Mises πίστευε πως οι σοσιαλιστές σχεδιαστές δεν θα
μπορούσαν ποτέ να αναπαράξουν ένα τόσο σύνθετο σύστημα, επειδή δεν θα είχαν
περισσότερες διαθέσιμες πληροφορίες από τους συμμετέχοντες στην αγορά, οι
οποίοι διαμεσολαβούνται από τον μηχανισμό των τιμών.

Τελικά, οι τιμές λένε στους παραγωγούς ποιες παραγωγικές δυνατότητες μπορούν να
αποφέρουν κέρδος. Χωρίς τις τιμές, έλεγε ο Mises, η ορθολογική κατανομή των
πόρων καθίσταται αδύνατη.

## Μοιραία λάθη

Το εντυπωσιακό στην περιγραφή του καπιταλισμού από τον Mises είναι ότι
παρουσιάζεται ήδη σε μεγάλο βαθμό αλγοριθμικός. Κατά τη περιγραφή του, οι
διευθυντές του εργοστασίου μολυβιών συμπεριφέρονται σαν ένα πρόγραμμα
υπολογιστή. Συλλέγουν πληροφορίες για τις τιμές των ενδιάμεσων εισόδων και
ακολουθούν έναν απλό κανόνα: επέλεξε τη φτηνότερη επιλογή για κάθε είσοδο, η
οποία δεν επιμηκύνει τον χρόνο παραγωγής και δεν προκαλεί μη αποδεκτή μείωση
της ζήτησης.

Πολλοί σοσιαλιστές απάντησαν στην πρόκληση του Mises αποδεχόμενοι τη βασική του
παραδοχή και στη συνέχεια προσπαθώντας να γράψουν έναν δικό τους αλγόριθμο. Με
άλλα λόγια, ήθελαν να δείξουν ότι οι σχεδιαστές θα μπορούσαν να δημιουργήσουν
ένα υποκατάστατο για το σύστημα των τιμών το οποίο θα μπορούσε να παράξει
αρκετές πληροφορίες ώστε να καταλήγεις στις σωστές αποφάσεις για την παραγωγή
για μία σοσιαλιστική κοινωνία.

Ο Πολωνός οικονομολόγος Oskar Lange και ο Ρωσο-βρετανός οικονομολόγος Abba
Lerner ήταν οι πρώτοι που ανέπτυξαν αυτήν την ιδέα. Οι προτάσεις τους, που
εκπονήθηκαν κατά τη διάρκεια των δεκαετιών του 1930 και 1940, περιλάμβαναν
σοσιαλιστές σχεδιαστές που θα «αισθάνονταν» τις σωστές τιμές μέσα από τη
διαδικασία δοκιμής και σφάλματος. Για παράδειγμα, οι σχεδιαστές θα μπορούσαν να
ορίσουν την τιμή ενός ενδιάμεσου αγαθού που απαιτείται για την κατασκευή ενός
μολυβιού και στη συνέχεια να προσαρμόσουν την τιμή αυτή αναλόγως, έως ότου η
προσφορά του τελικού αγαθού να ανταποκρίνεται στη ζήτηση των καταναλωτών. Μια
σειρά από προσεγγίσεις θα πλησίαζε ολοένα και περισσότερο στο πραγματικό
αποτέλεσμα, όπως ακριβώς ένας υπολογιστής που υπολογίζει το «π» μέσω μιας
σειράς από μικρές προσθέσεις ή αφαιρέσεις.

Όταν τα έγραφαν αυτά οι Lange και Lerner, δεν υπήρχαν οι σύγχρονοι ψηφιακοί
υπολογιστές. Στο τέλος όμως της ζωής του Lange, καθώς εμφανίζονταν οι
υπολογιστές, ο ίδιος εξέταζε την πιθανότητα ότι θα μπορούσαν να κάνουν αυτήν τη
δουλειά εκτίμησης των τιμών πολύ καλύτερα από τους ανθρώπους. Αυτή η
συλλογιστική πορεία συνεχίστηκε από τους σύγχρονους ψηφιακούς σοσιαλιστές οι
οποίοι υποδεικνύουν την πρόοδο στα εφαρμοσμένα μαθηματικά ως απόδειξη ότι θα
μπορούσαμε να αφήσουμε πίσω μας το σύστημα των τιμών, υπολογίζοντας τη
βέλτιστη κατανομή των πόρων μέσω προηγμένων μορφών προγραμματισμού.

Έτσι κι αλλιώς, έχουμε περισσότερα δεδομένα από ποτέ, όπως επίσης και έναν
πρωτοφανή όγκο υπολογιστικής δύναμης ώστε να κάνουμε υπολογισμούς πάνω σε αυτά
τα δεδομένα. Κολοσσοί όπως η Walmart και η  Amazon ήδη χρησιμοποιούν
προηγμένους αλγορίθμους για να αξιοποιήσουν όλα αυτά τα δεδομένα και να
σχεδιάσουν τις εσωτερικές τους λειτουργίες. Μπορεί, λοιπόν, να εκπληρωθεί
τελικά η υπόσχεση του αλγοριθμικού σοσιαλισμού;

Ας μη βιαζόμαστε. Οι υπέρμαχοι του αλγοριθμικού σοσιαλισμού παρεξηγούν τη θέση
του Mises στο ντιμπέιτ για τον σοσιαλιστικό υπολογισμό και έτσι αποτυγχάνουν να
απαντήσουν επαρκώς στις κριτικές του. Για τον Mises, το δύσκολο κομμάτι είναι
το πώς θα κατανεμηθούν τα ενδιάμεσα αγαθά στους παραγωγούς των τελικών αγαθών.
Αυτό είναι κάτι που δεν κάνουν οι επιχειρήσεις όπως η Walmart και η Amazon, για
τον απλό λόγο ότι αυτές οι επιχειρήσεις διανέμουν τα αγαθά, αντί να τα
παράγουν. Οι επιχειρήσεις που προμηθεύουν μολύβια στην Amazon και την Walmart
εξακολουθούν να βασίζονται στις ενδείξεις της αγοράς ώστε να βρουν τον βέλτιστο
τρόπο να παράξουν το προϊόν τους.

Όπως τόνισε αργότερα ο μαθητής του Mises, Friedrich Hayek, μια οικονομία δεν
είναι ένα σύνολο εξισώσεων που περιμένουν να βρεθεί η λύση τους, είτε με ένα
καπιταλιστικό σύστημα τιμών είτε με έναν σοσιαλιστικό υπολογιστή. Αντίθετα,
είναι καλύτερο να τις αντιλαμβανόμαστε ως ένα δίκτυο φορέων λήψης αποφάσεων, ο
καθένας με τα δικά του κίνητρα, που χρησιμοποιούν πληροφορίες για να λάβουν
αυτές τις αποφάσεις και να παράγουν με τη σειρά τους πληροφορίες. Ακόμη και σε
μια καπιταλιστική οικονομία με έντονη ψηφιακή διαμεσολάβηση, οι αποφάσεις αυτές
ρυθμίζονται μέσω του ανταγωνισμού στην αγορά. Προκειμένου οποιοδήποτε
εναλλακτικό σύστημα να είναι βιώσιμο, πρέπει τα ανθρώπινα όντα να εξακολουθούν
να εμπλέκονται άμεσα στη λήψη αποφάσεων για την παραγωγή, αλλά να συντονίζονται
με διαφορετικό τρόπο.

Όπως παρατήρησε ο Hayek, η λειτουργία μιας επιχείρησης προϋποθέτει πρακτική
λογική, που αποκτάται μέσα από χρόνια εμπειρίας. Προκειμένου να αναπαράγει το
έργο του διευθυντή ενός εργοστασίου μολυβιών, ένας αλγόριθμος σχεδιασμού θα
έπρεπε να γνωρίζει όχι μόνο την προσφορά και τη ζήτηση για κάθε τύπο γραφίτη
που χρησιμοποιείται στην κατασκευή μολυβιών, αλλά και τις λεπτομερείς
επιπτώσεις της επιλογής ενός τύπου γραφίτη έναντι ενός άλλου στις συγκεκριμένες
εγκαταστάσεις παραγωγής, με τα συγκεκριμένα μηχανήματα και το συγκεκριμένο
εργατικό δυναμικό. Είναι ενδεχομένως δυνατό να τυποποιήσει κανείς όλη αυτήν τη
γνώση σε ρητούς κανόνες που θα μπορούσε να εκτελέσει ένας υπολογιστής. Ωστόσο,
οι δυσκολίες που συνεπάγεται η διατύπωση τέτοιων κανόνων σε όλους τους χώρους
εργασίας, σε όλους τους τομείς, είναι απλά τεράστιες.

Ο Mises και ο Hayek ήταν σωστοί στην παρατήρησή τους ότι η συμμετοχή των
ανθρώπων στη λήψη αποφάσεων θα παραμείνει απαραίτητη για τη λειτουργία κάθε
οικονομίας. Ωστόσο, το όραμά τους θέτει σαφή όρια στο ποια μπορούν να είναι τα
δρώντα υποκείμενα. Στον καπιταλισμό, οι άνθρωποι που ασχολούνται με την λήψη
των αποφάσεων είναι οι διευθυντές. Αντιπροσωπεύουν έναν μικρό ποσοστό των
ανθρώπων συνολικά που εμπλέκονται στην παραγωγή, και δεν χρειάζεται να
συμβουλεύονται όλους τους υπόλοιπους όταν λαμβάνουν αποφάσεις—εκτός κι αν
αναγκάζονται να το κάνουν λόγω κάποιου νόμου ή σύμβασης.

Συνεπώς, οι διευθυντές είναι ελεύθεροι να επιδιώξουν κάποια εξοικονόμηση εντός
συγκεκριμένων ορίων. Αν οι αποφάσεις τους απαιτούν το να χάσουν τη δουλειά τους
πολλές εργάτριες σε μία συγκεκριμένη πόλη—για παράδειγμα, επειδή το εργοστάσιο
μολυβιών μεταφέρεται σε ένα άλλο μέρος με χαμηλότερο κόστος εργασίας—πρόκειται
για μία απόφαση που μπορεί να πάρει ο διευθυντής χωρίς να ρωτήσει τους
κατοίκους. Επομένως, για να λειτουργήσει η αγορά, η εξουσία της λήψης αποφάσεων
πρέπει να είναι συγκεντρωμένη σε σχετικά λίγα χέρια.

Ωστόσο, σε μία σοσιαλιστική κοινωνία, η παραγωγή θα ελέγχονταν από ολόκληρο τον
πληθυσμό. Η διαδικασία λήψης των αποφάσεων θα εκδημοκρατιζόταν, και αυτό με
μεγάλη σιγουριά θα οδηγούσε στο να λαμβάνονται διαφορετικές αποφάσεις. Αν οι
άνθρωποι άρχιζαν να οργανώνουν οι ίδιοι τους χώρους εργασίας τους, κατά πάσα
πιθανότητα θα έκαναν ένα σωρό αλλαγές, που έχουν να κάνουν με τις εργασιακές
συνθήκες, ή με το πως γίνεται η οργάνωση και η ανάθεση των καθηκόντων. Η
αποδοτικότητα, είτε υπολογιζόταν με βάση την ενέργεια που ξοδεύτηκε, είτε με
την κατανάλωση πόρων, ή με τις εργατοώρες, θα συνέχιζε να έχει σημασία, αλλά
δεν θα ήταν πλέον το πιο σημαντικό ζήτημα. Θα ήταν απλά ένα ζήτημα, δίπλα σε
πολλά άλλα. Άλλα ζητήματα, όπως η αξιοπρέπεια, η δικαιοσύνη, η κοινότητα, η
βιωσιμότητα—θα έρχονταν στο προσκήνιο.

Βέβαια, όλες αυτές οι πτυχές δεν θα μπορούσαν εύκολα να ενσωματωθούν σε έναν
μονοδιάστατο αλγόριθμο βελτιστοποίησης, για τον απλό λόγο ότι δεν υπάρχει
κάποιος αξιόπιστος τρόπος να αναχθούν σε μία ποσοτική λογιστική μονάδα. Ακόμη
και τα φυσικά μεγέθη, όπως οι τόνοι σίδερο ή τα γραμμάρια πενικιλίνης, θα ήταν
ανεπαρκή. Ποια είναι η μονάδα μέτρησης της δικαιοσύνης; Δεδομένων αυτών των
περιορισμών, ακόμη και ο πιο προηγμένος υπολογιστής στον πλανήτη δεν θα
μπορούσε να καθορίσει το σωστότερο πλάνο παραγωγής επειδή οι διαφορετικές
επιλογές βασίζονται σε ανταγωνιζόμενες αξίες και οράματα περί του τι είναι
καλό—με άλλα λόγια, είναι πολιτικές επιλογές.

Αν ο σοσιαλιστικός σχεδιασμός είναι πλήρως αλγοριθμικός, θα λαμβάνει αποφάσεις
περίπου όπως το κάνουν οι επιχειρήσεις. Θα επαναλαμβάνει τις λογικές του
καπιταλισμού, σε ένα διαφορετικό πλαίσιο: αυτό που θα έχει σημασία είναι η
εξαγωγή των σχετικών ποσοτικών πληροφοριών από το χάος της ποιοτικά
προσδιορισμένης ζωής. Ωστόσο, μόνο σε αυτό το χάος μπορεί πραγματικά να βρεθεί
το περιεχόμενο του σοσιαλισμού.

## Κατασκευάζοντας το Πρωτόκολλο

Πως μπορεί μία μεγαλύτερη ποικιλία από ποιοτικούς στόχους, οι οποίοι θα
επιδιώκονται αυτοί καθ’ αυτοί, να γίνει κομμάτι της διαδικασίας του σχεδιασμού;
Για να απαντήσουμε σε αυτή την ερώτηση, θα πρέπει να στραφούμε στο έργο του
Βιεννέζου φιλόσοφου Όττο Νόυρατ [Otto Neurath].

Ο Νόυρατ ήταν ένας από τους στόχους της ομοβροντίας του Mises το 1920. Σήμερα
είναι γνωστός ως βασικός θεωρητικός του ολικού σχεδιασμού—μία φράση που φέρνει
στο μυαλό μας μία εικόνα κοινωνικών μηχανικών να ρυθμίζουν την οικονομία από
ένα κέντρο ελέγχου. Δεν θα μπορούσε αυτό να απέχει περισσότερο από το όραμα του
Νόυρατ. Αντιθέτως, ο Νόυρατ υποστήριζε πως μία σοσιαλιστική οικονομία θα έπρεπε
να είναι εξαιρετικά δημοκρατική—ακριβώς γιατί γίνεται να είναι απολύτως
αλγοριθμική.

Για τον Νόυρατ, ο αλγοριθμικός χαρακτήρας του συστήματος των τιμών ήταν ένα
πρόβλημα που έπρεπε να ξεπεραστεί, αντί για κάτι το οποίο θα έπρεπε να
αποπειραθούν οι σοσιαλιστές να αντιγράψουν. Σε μία καπιταλιστική οικονομία, οι
διευθυντές έχουν την δυνατότητα να λαμβάνουν σαφείς αποφάσεις σχετικά με την
αποδοτικότητα ακριβώς επειδή επιτρέπεται το να παραμελούν όλες τις μη
οικονομικές επιπτώσεις των αποφάσεών τους, οι οποίες συμπεριλαμβάνουν την
καταστροφή κοινοτήτων, την εξαθλίωση των εργατριών, την εξάντληση των μη
ανανεώσιμων πόρων, και το να γεμίζουν τον πλανήτη με σκουπίδια. Οι οικονομικά
ορθολογικές αποφάσεις στο επίπεδο της επιχείρησης προσθέτουν στον ήδη υπάρχον
παραλογισμό της κοινωνίας.

Τότε, αντί να βελτιστοποιούν στη βάση της αποδοτικότητας, οι σοσιαλιστές
οφείλουν να βρουν τρόπο να ενσωματώσουν πολλαπλά ποιοτικά κριτήρια απευθείας
στον μηχανισμό σχεδιασμού τους. Το πρόβλημα που έχουν να αντιμετωπίσουν οι
σοσιαλιστές δεν είναι η ποσοτικοποίηση αυτή καθαυτή. Θα μπορούσαν πιθανώς να
ποσοτικοποιήσουν πολλά από τα κριτήρια που σχετίζονται με την παραγωγική τους
διαδικασία—για παράδειγμα, το να εξασφαλίσουν δείκτες βιωσιμότητας και
ασφάλειας. Η απόσταξη όμως όλων των σχετικών δεικτών σε μία λογιστική μονάδα
προϋποθέτει μία συγκρισιμότητα μεταξύ των στόχων, δηλαδή ακριβώς αυτό που οι
σοσιαλιστές θα έπρεπε να αποφύγουν.

Μία καπιταλιστική κοινωνία η οποία θέλει να μειώσει την ρύπανση πρέπει να
θεσπίσει επιτρεπτά όρια στο πόσο μπορεί ένα εργοστάσιο να ρυπαίνει,
επιτρέποντας στις επιχειρήσεις να βελτιστοποιήσουν την παραγωγή τους, πλέον με
νέους περιορισμούς. Αυτό, δημιουργεί κίνητρο για τα εργοστάσια μολυβιών να
παρακάμψουν αυτούς τους περιορισμούς—και οι επιχειρήσεις που θα καταφέρουν να
μολύνουν παραπάνω χωρίς να τις πιάσουν, θα έχουν και τα μεγαλύτερα κέρδη. Σε
πλήρη αντίθεση, μία σοσιαλιστική κοινωνία θα επιθυμούσε να εκλάβει τη μείωση
των ρύπων ως στόχο, τον οποίο θα επιδίωκε αυτόν καθαυτόν. Θα έψαχνε τρόπους όχι
μόνο να μειώσει τους ρύπους στο εργοστάσιο μολυβιών, αλλά να βελτιώσει το
περιβάλλον—αυξάνοντας την ποιότητα του αέρα, φυτεύοντας δέντρα κλπ—όπου η
πραγματοποίηση αυτών δεν αποκλείει την επιδίωξη άλλων στόχων.

Μία τέτοια προσέγγιση απαιτεί πολύ περισσότερα από μία απλή βελτιστοποίηση.
Αντί να προσπαθούμε να μετατρέψουμε όλα τα ποιοτικά και ποσοτικά χαρακτηριστικά
της ζωής σε ένα ενιαίο μετρικό σύστημα, το οποίο θα μπορεί να βελτιστοποιηθεί
αλγοριθμικά, πρέπει να βρούμε έναν τρόπο να διαχειριστούμε αυτά τα
χαρακτηριστικά με τους δικούς τους όρους. Πρέπει να έχουμε τη δυνατότητα να
παίρνουμε αποφάσεις για τον σχεδιασμό με βάση πολλαπλά μη συγκρίσιμα κριτήρια,
και να συντονίζουμε αυτές τις αποφάσεις οριζόντια σε όλη την κοινωνία. Για να το
κάνουμε αυτό, πρέπει να έχουμε προαποφασισμένες διαδικασίες ώστε να λαμβάνουμε
τέτοιες αποφάσεις συλλογικά—πρωτόκολλα.

Υπάρχουν πολλοί τρόποι να σχεδιάσεις ένα πρωτόκολλο σχεδιασμού. Θα μπορούσε να
είναι τόσο απλό όσο ένα δημοψήφισμα, με την πλειοψηφία να αποφασίζει το
αποτέλεσμα. Η θα μπορούσε να πάρει τη μορφή μίας σύνθετης διαδικασίας με
προσφορές, όπως σε μία δημοπρασία. Ένα πρωτόκολλο θα μπορούσε να είναι ακόμη
και ένα παιχνίδι, με ένα σύνολο κανόνων που καθορίζουν το ποιος μπορεί να
παίξει, τι μπορεί να κάνει η κάθε παίκτρια, και τι αντίκτυπο έχουν τα διάφορα
αποτελέσματα στην πραγματική ζωή. Οι δυνατότητες είναι πολλές, αλλά το ενιαίο
ζήτημα είναι η ανάγκη να δημιουργήσουμε πρωτόκολλα τα οποία επιτρέπουν στα
ανθρώπινα όντα να παίρνουν ολιστικές αποφάσεις  οι οποίες λαμβάνουν υπ’ όψιν
μία πληθώρα από κριτήρια.

Ο Νόυρατ παρουσίασε τη δική του εκδοχή ενός πρωτοκόλλου σχεδιασμού—έναν όρο
τον οποίο ο ίδιος δεν χρησιμοποιούσε—στο δοκίμιο «Οικονομικό σχέδιο και
υπολογισμός σε είδος», που έγραψε το 1925. Ο σχεδιασμός ξεκινάει με τους
ειδικούς σχεδιαστές να μειώνουν τον «αμέτρητο αριθμό οικονομικών προγραμμάτων»
τα οποία είναι «δυνατά»  σε μερικά «χαρακτηριστικά παραδείγματα». Αυτοί οι
σχεδιαστές πραγματοποιούν τους αλγοριθμικούς υπολογισμούς οι οποίοι
αποσαφηνίζουν τις επιλογές τις οποίες οι άνθρωποι μετά μπορούν να επιλέξουν.
Στη συνέχεια, αυτές οι επιλογές παρουσιάζονται στους ανθρώπους για άμεση
σύγκριση.  Αξιολογούν διαφορετικά σχέδια με βάση πολλαπλά κριτήρια και
αποφασίζουν ποιο προτιμούν: ακούνε σχόλια, εκφράζουν τις ανησυχίες τους και
ψηφίζουν.

Ο Νόυρατ πίστευε ότι μία τέτοια διαδικασία θα επέτρεπε την ανάδυση ενός
ιδιαίτερου είδους ορθολογισμού. Ακόμη κι όταν αποδεικνύεται αδύνατο να κάνουμε
σαφείς και ακριβείς υπολογισμούς, υποστήριζε, μπορούμε να αποφασίσουμε
ορθολογικά. Ωστόσο, ο ορθολογισμός που θα αναπτύξουμε θα είναι πρακτικός και
πολιτικός, και όχι καθαρά αλγοριθμικός. Οι άνθρωποι θα έχουν τη δυνατότητα να
εκφράσουν τις ανησυχίες τους και τις επιθυμίες τους, προτού καταλήξουν σε
συλλογικές αποφάσεις σχετικά με το πώς θα διαμορφώσουν, θα οριοθετήσουν και θα
κατευθύνουν τη διαδικασία της παραγωγής. Θα μπορούν να εξισσοροπούν το πόσο θέλουν να
καταναλώνουν έναντι του πόσο θέλουν να εργάζονται. Θα σταθμίσουν την ανάγκη
τους για ενέργεια για τη θέρμανση των σπιτιών τους και την τροφοδοσία των χώρων
εργασίας τους με τις αξίες της οικολογικής βιωσιμότητας και της διαγενεακής
δικαιοσύνης. Θα αποφασίζουν πόσο από τον χρόνο τους θα διαθέτουν για την
επέκταση ή τον μετασχηματισμό της παραγωγής και πόσο για πολιτιστικές,
αθλητικές, και πνευματικές δραστηριότητες.

Σύμφωνα με το μοντέλο του Νόυρατ οι αποφάσεις που λαμβάνονται συλλογικά, σε
υψηλό επίπεδο, θα διαχέονται στη συνέχεια σε όλη την υπόλοιπη οικονομία, ώστε
να υλοποιηθούν σε διάφορες βιομηχανίες και χώρους εργασίας. Πώς ωστόσο θα
δούλευε κάτι τέτοιο; Πώς λαμβάνονται οι αποφάσεις για την τοπική παραγωγή; Τι
συμβαίνει όταν εμφανίζονται διενέξεις ή αντιπαραθέσεις—για παράδειγμα, ανάμεσα
στις αποφάσεις της κοινωνίας συνολικά και στα αιτήματα των εργατών στα
εργοστάσια μολυβιών, που παράγουν αγαθά για να καλύψουν τις ανάγκες της
κοινωνίας;

Αυτές οι πολυπλοκότητες υποδεικνύουν ότι δεν χρειαζόμαστε μόνο ένα γενικό
πρωτόκολλο για όλη την κοινωνία, αλλά πολλά πρωτόκολλα—πολλές δομημένες
μορφές επικοινωνίας που να επιτρέπουν στους ανθρώπους να λαμβάνουν αποφάσεις από κοινού.
Οι αλγόριθμοι θα έπαιζαν σημαντικό ρόλο. Θα κωδικοποιούσαν
αυτά που ο φιλόσοφος John O’Neill περιγράφει ως «εμπειρικούς κανόνες,
τυποποιημένες διαδικασίες, ερήμην διαδικασίες, θεσμικές ρυθμίσεις τα οποία
μπορούν να ακολουθηθούν χωρίς ιδιαίτερη σκέψη και τα οποία μειώνουν την έκταση
των ρητών αποφάσεων», εξορθολογίζοντας τη διαδικασία του σχεδιασμού, ώστε να
μην μετατραπεί σε μία ατελείωτη σειρά συνελεύσεων. Την ίδια στιγμή, θα
χρειαζόμασταν μερικούς κανόνες ώστε να συνδεθούν όλα τα πρωτόκολλα μεταξύ τους,
και να ενσωματωθούν στους αλγόριθμους, με σκοπό να δημιουργηθεί ένας ενιαίος
μηχανισμός σχεδιασμού, βασισμένος σε λογισμικό που είναι εύκολο στην χρήση,
διαυγές ως προς τα αποτελέσματά του, και ανοιχτό προς τροποποιήσεις.

Εξάλλου, ακόμη κι αν ενσωματώσουμε όλους τους ποιοτικούς στόχους στον σχεδιασμό
μας, θα πρέπει και πάλι να λύσουμε το πρόβλημα του σοσιαλιστικού υπολογισμού.
Οι παραγωγοί εξακολουθούν να πρέπει να πάρουν αποφάσεις που θα καταλήγουν σε
ένα σχέδιο παραγωγής που θα έχει συνοχή.

## Ελεύθερη Ένωση Παραγωγών

Η έμφαση που έδωσε ο Νόυρατ στη δημοκρατική λήψη αποφάσεων ήταν απαραίτητη.
Ωστόσο, προτείνοντας την ιδέα του πρωτοκόλλου, έθεσε περισσότερα ερωτήματα από
όσα μπορούσε ο ίδιος να απαντήσει, ειδικά με τις περιορισμένες τεχνολογίες που
είχε στην διάθεσή του εκείνη την εποχή. Προς το τέλος της ζωής του, ο Νόυρατ
για χρόνια προσπαθούσε να βρει πώς θα μπορούσαν αγράμματοι αγρότες και
εργάτριες στις πόλεις να ενσωματωθούν σε ένα πρωτόκολλο σχεδιασμού, μέσω της
διανομής απλών γραφικών αναπαραστάσεων τα οποία ονόμασε ισοτύπους [isotypes].

Σήμερα, οι περισσότεροι άνθρωποι στον κόσμο ξέρουν γράμματα, και τα κινητά
τηλέφωνα είναι διαδεδομένα ακόμη και σε απομακρυσμένες περιοχές. Οι δυνατότητες
για έναν σοσιαλισμό του πρωτοκόλλου είναι αντιστοίχως περισσότερες. Ωστόσο, μία
πραγματικά δημοκρατική λήψη αποφάσεων σχετικά με την παραγωγή δεν μπορεί να
είναι απλά ένα ζήτημα ενός αέναου δημοψηφίσματος στο σόσιαλ μίντια, όπου
κάποιος απλά θα σκρολάρει στην οθόνη του κινητού του—για τον απλό λόγο ότι
πολλά άτομα δεν διαθέτουν τις πρακτικές γνώσεις που απαιτούνται για την λήψη των
περισσότερων αποφάσεων σχετικά με την παραγωγή.

Επομένως, η συμμετοχή στη λήψη των αποφάσεων, θα πρέπει γενικά να περιορίζεται
σε όσα άτομα εμπλέκονται και επηρεάζονται από την κάθε απόφαση που λαμβάνεται,
ενώ μονάχα οι αποφάσεις που αφορούν όλα τα άτομα θα τίθενται στην κρίση του
κοινωνικού συνόλου. Ο συντονισμός θα πρέπει να λαμβάνει χώρα, με άλλα λόγια, κυρίως
εντός και μεταξύ των ενώσεων. Αυτές οι
ενώσεις θα μπορούν να αποτελούνται από παραγωγούς, καταναλωτές, ή άλλες
ομάδες ανθρώπων με κοινές ταυτότητες και συμφέροντα.

Ο Νόυρατ είδε αυτό το μέλλον αμυδρά, μέσα από το πρίσμα των κοινωνικών κινήσεων
της εποχής του. Κατά τον Πρώτο Παγκόσμιο Πόλεμο, μάζες εργατών εντάχθηκαν σε
μαχητικά κινήματα βάσης που διεκδικούσαν δημοκρατία στους χώρους εργασίας στο
Ηνωμένο Βασίλειο, οι συμβουλιακοί στη Γερμανία, οι αναρχοσυνδικαλιστές στην
Ισπανία, τη Γαλλία, και την Ιταλία. Ένα ζήτημα που προέκυψε σε αυτές τις
οργανώσεις ήταν το πώς θα οργανωνόταν η παραγωγή στα πλαίσια του εργατικού
ελέγχου. Πολύ συχνά, οι θεωρητικοί στρέφονταν στις τιμές της αγοράς, ή σε
υπολογισμούς με βάση τις εργατοώρες που έμοιαζαν με τιμές, προβλέποντας το
μεταγενέστερο μοντέλο Λάνγκε-Λέρνερ ενός αλγοριθμικού σοσιαλισμού.

Ο Νόυρατ ήλπιζε πως τα συμβούλια, οι συντεχνίες, και οι υπόλοιπες ομαδοποιήσεις
θα έβρισκαν κάποιον άλλο τρόπο να προχωρήσουν. Συγκεκριμένα, πίστευε ότι θα
μπορούσαν να χρησιμοποιήσουν πρωτόκολλα σχεδιασμού ώστε να γίνουν άμεσες
συγκρίσεις μεταξύ των διαφόρων «τρόπων εργασίας»—λαμβάνοντας υπόψιν διάφορα
κριτήρια τα οποία «δεν θα μπορούσαν να αναχθούν σε ένα μέτρο σύγκρισης»—ενώ
παράλληλα θα συνεργάζονταν μεταξύ τους ώστε να βοηθήσουν στην εκπλήρωση των
στόχων που έχουν τεθεί εντός της κοινωνίας.

Σήμερα, με τις σημερινές ψηφιακές τεχνολογίες είναι πιο εύκολο να γίνουν αυτές
οι συγκρίσεις και οι συνεργασίες. Στην ένωση παραγωγών μολυβιών θα μπορούσαν να
αποδοθούν με αλγοριθμικό τρόπο μάρκες ή «πόντοι»—όπως στο μοντέλο του
οικονομολόγου Daniel Saros για τον ψηφιακό σοσιαλισμό—τα οποία η ένωση
χρησιμοποιεί για να κάνει προσφορές για γραφίτη, ξύλο και άλλα ενδιάμεσα αγαθά,
σε μία προσπάθεια να βρει τον καλύτερο τρόπο κατασκευής μολυβιού. Ανά τακτά
χρονικά διαστήματα, η ένωση παραγωγών μολυβιών θα συναντιόταν με άλλες ενώσεις
που καταναλώνουν γραφίτη. Αυτό που διαφορετικά θα ήταν μια απίστευτα μακρά, αν
όχι ατελείωτη, σειρά συνελεύσεων θα μπορούσε να γίνει, με τη βοήθεια αλγορίθμων
και πρωτοκόλλων, κάτι πιο διαχειρίσιμο - μια εξορθολογισμένη διαδικασία
σχεδιασμού, ικανή να αναλαμβάνει πολύπλοκες προσαρμογές με πολλαπλά κριτήρια.

Από οποιοδήποτε δεδομένο σημείο κι αν εκκινούσαν, οι σοσιαλιστές του μέλλοντος
θα μπορούσαν να αρχίσουν να αλλάζουν τη συνολική μορφή του μηχανισμού παραγωγής
τους. Για παράδειγμα, θα μπορούσαν να θέσουν ως στόχο τη μείωση της
εβδομαδιαίας εργασίας κατά 10 τοις εκατό μέσα σε ένα διάστημα πέντε ετών, χωρίς
να υπάρξει σημαντική απώλεια παραγωγικών δυνατοτήτων. Οι ενώσεις εργατριών και
καταναλωτών θα εξέταζαν στη συνέχεια τις επιλογές που θα είχαν στη διάθεσή τους
για την ενίσχυση των επιπέδων παραγωγικότητας στους συγκεκριμένους τομείς που
τους αφορούν. Οι νέες τεχνολογίες θα μπορούσαν να αυξάνουν την παραγωγικότητα
της εργασίας στα εργοστάσια μολύβδου, αλλά θα οδηγούσαν σε ταχύτερη εξάντληση
των δασικών περιοχών. Εν τω μεταξύ, ένας νέος τρόπος οργάνωσης των νοσοκομείων
ίσως οδηγούσε σε λιγότερη εργασία για τους νοσηλευτές, αλλά με το κόστος της
χαμηλότερης ποιότητας φροντίδας των ηλικιωμένων. Τι θέση παίρνουν οι διάφορες
ενώσεις εργατών και καταναλωτριών σε αυτά τα ζητήματα;

Οι ενώσεις θα διατυπώνουν συστάσεις και θα καταλήγουν σε αποφάσεις συγκρίνοντας
με άμεσο τρόπο τις επιλογές τους, λαμβάνοντας υπόψιν τις συνέπειες που θα έχει
κάθε καινοτομία που αυξάνει την παραγωγικότητα σε άλλα ζητήματα που ενδιαφέρουν
τα μέλη τους, όπως η βιωσιμότητα και η δικαιοσύνη. Από ένα σημείο και μετά, μια
επιτροπή θα μπορούσε να συγκρίνει τους στόχους της κοινωνίας για μείωση της
εργασίας με τα πραγματικά αποτελέσματα, αναζητώντας τα σημεία που «μπάζουν»,
εξετάζοντας λύσεις και προσαρμόζοντας τα κίνητρα ώστε να προτεραιοποιηθούν
αναλόγως ορισμένα είδη εργασίας.

Ο μηχανισμός παραγωγής θα έμοιαζε περισσότερο με «βρώσιμο δάσος» παρά με
εργοστάσιο—ένας κήπος με βρώσιμα φυτά, τον οποίο θα φρόντιζαν οι άνθρωποι για
εκατοντάδες χρόνια και θα ήταν σχεδιασμένος να ικανοποιεί μία πληθώρα αναγκών,
τόσο πνευματικών όσο και υλικών. Θα συνέδεε το παρελθόν με το μέλλον, μέσα από
γενεές ανθρώπων. Θα αποτελούσε μία κληρονομιά που θα επέτρεπε στους ανθρώπους
να ζούνε και να εργάζονται όπως επιθυμούν. Πέρα από αυτό το κοινό πεδίο
αμοιβαίων υποχρεώσεων, ένα διευρυμένο πεδίο ελευθερίας θα άνοιγε σταδιακά χώρο
για ριζοσπαστικούς πειραματισμούς προς διερεύνηση από όλα τα άτομα, χωρίς να
τίθεται σε κίνδυνο η ασφάλεια ή η ατομική ελευθερία κανενός.

## Μία Λέσχη Χορού για Κατασκευαστές Μολυβιών

Οι ψηφιακές τεχνολογίες θα βοηθήσουν στην οικοδόμηση μιας σοσιαλιστικής
κοινωνίας, αλλά πρέπει να αποσαφηνιστεί ο ρόλος που θα έχουν. Δεν θέλουμε το
λογισμικό να αποτελέσει υποκατάστατο του μηχανισμού των τιμών. Μια σοσιαλιστική
κοινωνία, όσο κι αν διαμεσολαβείται από το ψηφιακό, δεν μπορεί να ξεφύγει από
την ανάγκη για δημοκρατική διαβούλευση σε κάθε επίπεδο. Τα ανθρώπινα όντα ποτέ
δεν μπορούν να είναι απλά ακόλουθοι κανόνων. Κοιτάζουν πέρα από τους κανόνες,
άλλοτε για το κοινωνικό όφελος, άλλοτε για προσωπικό όφελος και συχνά και για
τα δύο.

Την ίδια στιγμή, πρέπει να αποδεχτούμε ότι μία ατέρμονη διαβούλευση είναι
ανεπιθύμητη και καταδικασμένη να αποτύχει. Προκειμένου να λειτουργήσει, μια
κοινωνία που αντικαθιστά το μονοδιάστατο κεντροβάρισμα στη λογική του κόστους
με τη λήψη αποφάσεων με βάση πολλαπλά κριτήρια πρέπει να χρησιμοποιεί
αλγορίθμους που θα βοηθήσουν στην αποσαφήνιση των επιλογών που πρέπει να γίνουν
και πρωτόκολλα ώστε να δομηθεί ένας τρόπος με τον οποίο θα γίνονται αυτές οι
επιλογές. Για έναν τέτοιο σκοπό, δεν μπορούμε να βασιστούμε σε έναν ενιαίο,
ενοποιημένο μηχανισμό—θα χρειαστούμε πολλούς. Μέσα από ανοιχτή συζήτηση πρέπει
να τροποποιούνται αυτοί οι μηχανισμοί όταν παράγουν κακά αποτελέσματα ή
απειλούν να δημιουργήσουν νέες μορφές κυριαρχίας.

Κατά τον σχεδιασμό των πρωτοκόλλων και των αλγορίθμων μας, είναι ζωτικής
σημασίας να θυμόμαστε ότι το ζητούμενο αυτής της διαδικασίας κοινωνικού
μετασχηματισμού δεν είναι μόνο να κάνουμε την εργασία καλύτερη, αλλά και να
δουλεύουμε λιγότερο. Πολύ συχνά, οι σοσιαλιστές βλέπουν την εργασία ως την
υψηλότερη πραγμάτωση της ανθρώπινης ελευθερίας. Στην πραγματικότητα, η εργασία
δεν θα είναι ποτέ μια πλήρως ελεύθερη δραστηριότητα. Αλλά σε έναν κόσμο που δεν
είναι πλέον υπόχρεος στην επιταγή της καπιταλιστικής ανάπτυξης, οι προηγμένες
τεχνολογίες μπορούν να μειώσουν σημαντικά τις εργατοώρες που απαιτούνται από το
κάθε άτομο. Με περισσότερο ελεύθερο χρόνο και διαθέσιμο χώρο, όλα τα άτομα θα
είναι σε θέση να αναπτύξουν την προσωπικότητά τους πέρα από μια εργασιοκεντρική
ταυτότητα.

Οι κατασκευαστές μολυβιών ανά τον κόσμο θα είχαν την ελευθερία να επενδύσουν σε
ένα πολύ ευρύτερο φάσμα πραγμάτων, από εξειδικευμένα γυμναστήρια ή χορευτικά
κλαμπ, θεατρικούς θιάσους, μέχρι το να δημιουργήσουν ερασιτεχνικούς
επιστημονικούς συλλόγους. Μια πλούσια και ποικιλόμορφη ζωή πέρα από την εργασία
είναι δυνατή μόνο αν η εργασία οργανωθεί με τρόπο δίκαιο, ορθολογικό και
ανθεκτικό σε όποιες δυνάμεις μπορεί να εμφανιστούν για να υποτάξουν ξανά τα
ανθρώπινα όντα. Αντί να περιμένουμε μια μεγάλη καινοτομία στην τεχνητή
νοημοσύνη ώστε να τα κάνει όλα αυτά για εμάς, θα πρέπει να αρχίσουμε να
αναπτύσσουμε τα πρωτόκολλα του μέλλοντος σήμερα.

Αυτό το άρθρο δεν θα μπορούσε να έχει γραφτεί χωρίς τη συζήτηση και την
υποστήριξη του Björn Westergard.

Πηγή: [How to Make a Pencil](https://logicmag.io/commons/how-to-make-a-pencil/)
