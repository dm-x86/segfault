# Το μανιφέστο του έμφυλου καλωδίου

Ηλεκτρικά καλώδια πέρα από το δυαδικό φύλο

Θηλυκό (σε μηχανές, εξαρτήματα κλπ) κατασκευασμένο με οπή ώστε το αντίστοιχο
αρσενικό εξάρτημα να μπορεί να εισχωρήσει.

Αρσενικό (ενός εξαρτήματος, ή ενός μηχανήματος) κατασκευασμένο ώστε να χωράει
μέσα στο αντίστοιχο θηλυκό εξάρτημα.

(Από το [αγγλικό] Λεξικό της Οξφόρδης)

Το φύλο ως έννοια δεν εφαρμόζεται μόνο στους ανθρώπους. Όταν η ιδέα του
φύλου εφαρμόζεται στα καλώδια, η σημασία του μετατρέπεται σε μία σχέση
διείσδυσης. Οφείλουμε να ξεκαθαρίσουμε τι σημαίνει αυτό προκειμένου να
στοχαστούμε κριτικά πάνω στη λειτουργία του φύλου σε μία τέτοια μεταφορά.
Τα καλώδια συνδέονται μέσα από ακροδέκτες, και η
cisgender-ετεροφυλοφιλική-επαφή γίνεται με την εισαγωγή
γεννητικών οργάνων. Στην ουσία, αυτή η μεταφορά εξομοιώνει τα ανθρώπινα
σώματα με τα καλώδια, και τα ανθρώπινα γεννητικά όργανα με τους ακροδέκτες των
καλωδίων θεωρώντας δεδομένη την σις-ετεροκανονικότητα. Έτσι αποκαλύπτονται δύο
οπτικές γωνίες: μία οπτική γωνία ανθρώπου και καλωδίου, και μία άλλη
του γεννητικού οργάνου και ακροδέκτη καλωδίου.

## Άνθρωπος (σώματα) και καλώδια:

Παρόλο που η ταυτότητα φύλου ενός ατόμου δεν μπορεί να προσδιοριστεί απλά και
μόνο από το αν αυτό πραγματοποιεί ή δέχεται διείσδυση, οι «καλωδιακές»
κατηγοριοποιήσεις παραμένουν οι μόνες έγκυρες μορφές ανθρώπινης ύπαρξης στην
πλειοψηφία των κοινωνιών. Τα φύλα των καλωδίων είναι οι τυποποιημένοι τρόποι με
τους οποίους πραγματοποιούν συνδέσεις μεταξύ τους, και το δυαδικό φύλο είναι ένα
κοινωνικά κατασκευασμένο φαντασιακό πρότυπο, το οποίο επιβάλλεται στα
άτομα με τη βία. Οποιοδήποτε άτομο δεν χωράει ακριβώς σε κάποια κατηγορία
αντιστοιχεί ίσως στους μη-συμμορφούμενους-με-τα-φύλα [gender-non-conforming]
τρόπους σύνδεσης, όπως το να τυλίγεις μεταξύ τους τις άκρες των καλωδίων. Αυτοί
οι κουίρ τρόποι σύνδεσης των καλωδίων συνήθως δεν συνιστώνται καθώς δεν είναι
αρκετά ασφαλείς και ενδέχεται να προκαλέσουν σύγχυση.

## Ανθρώπινα γεννητικά όργανα και ακροδέκτες καλωδίων

Η πρόοδος της αναπτυξιακής βιολογίας, της μελέτης της διαδικασίας με την οποία
ζώα και φυτά μεγαλώνουν και αναπτύσσονται, αποκάλυψε ότι το Πέος, Φαλλός, η
Κλειτορίδα, Φαλοκλειτορίδα, Μικροφαλία, Κλειτοριδομεγαλία αναπτύσσονται από την
ίδια αρχική δομή κατά την προγεννητική ανάπτυξη. Ο Φαλλός και το Αιδοίο, δεν
είναι το ένα δυαδικό αντίθετο του άλλου, αλλά αποτελούν τα άκρα ενός ευρέως φάσματος
γεννητικών οργάνων. Παρομοίως, ανάμεσα στον «αρσενικό ακροδέκτη» και τον
«θηλυκό ακροδέκτη», υπάρχει ένα τεράστιο και ασαφές φάσμα ανδρόγυνων
ακροδεκτών. Οι ακροδέκτες των καλωδίων USB είναι το πιο συνηθισμένο παράδειγμα.
Μέσα στην τρύπα του αποκαλούμενου «θηλυκού USB», μπορεί κανείς να βρει ένα
φαλλικό σχήμα, το οποίο είναι σχεδιασμένο να συνδέεται στην τρύπα του
«αρσενικού USB». Παρά τον ανδρογυνισμό τους, αποκαλούνται για λόγους ευκολίας
αρσενικό και θηλυκό.

Δυστυχώς, παρά τον παρόμοιο τρόπο με τον οποίο λειτουργεί το φύλο και στις δύο
περιπτώσεις, ο μηχανισμός του φύλου είναι πιο περιοριστικός για εμάς τους
ανθρώπους, παρά για τα καλώδια. Τα γεννητικά όργανα των καλωδίων είναι
εξαιρετικά εύπλαστα. Ενώ τα ανθρώπινα γεννητικά όργανα απαιτούν
πολύπλοκες ιατρικές επεμβάσεις για να τροποποιηθούν, αυτά των καλωδίων μπορούν
να ανταλλαχθούν/μετατραπούν/διαιρεθούν εύκολα συνδέοντας επιπλέον εξαρτήματα
όπως ο διαιρέτης και ο μετατροπέας φύλου. Επιπλέον, τα έμφυλα καλώδια πάντοτε
διαθέτουν πάνω από έναν ακροδέκτη καθώς είναι σχεδιασμένα για να μεταφέρουν
ηλεκτρικό ρεύμα μεταξύ πολλαπλών άκρων των καλωδίων. Παρόλο που οι επιμέρους
ακροδέκτες μπορούν να κατηγοριοποιηθούν εύκολα ως αρσενικοί ή θηλυκοί (με την
απαιτούμενη βίαιη αδιαφορία για την αμφισημία τους), τις περισσότερες φορές
είναι δύσκολο να καθορίσεις το φύλο ενός καλωδίου διότι διαθέτει πάνω από έναν
ακροδέκτη που είναι είτε αρσενικός ή θηλυκός. Στους περισσότερους ανθρώπους δεν
επιτρέπεται το να υπάρχει αυτή η ασάφεια, όπως φαίνεται από τις μη συναινετικές
ιατρικές επεμβάσεις που πραγματοποιούνται σε ίντερσεξ βρέφη. Χρησιμοποιώντας τα
πολλαπλά γεννητικά τους όργανα, τα έμφυλα καλώδια πραγματοποιούν πολλές
συνδέσεις ταυτόχρονα, σχηματίζοντας ένα πολύπλοκο ηλεκτρικό κύκλωμα. Αυτό, όταν
συμβαίνει από τους ανθρώπους, θεωρείται παράνομο ή ανήθικο. Σε αντίθεση με τα
καλώδια, η κατάσταση και η πλαστικότητα των γεννητικών μας οργάνων περιορίζεται
από την δυαδικότητα του φύλου, όπως επίσης και από τον αριθμό των συνδέσεων που
μπορούμε να πραγματοποιήσουμε ταυτόχρονα στα πλαίσια της μονογαμίας.

Ως εκ τούτου, τα έμφυλα καλώδια εξακολουθούν να αποκλίνουν από την
οπτική γωνία των έμφυλων ατόμων. Επομένως, γιατί να μην τα μιμηθούμε;
Εφαρμόζοντας αυτή την μεταφορά του φύλου—ως κάτι που εφαρμόζεται στα
καλώδια—πίσω στους ανθρώπους εικάζομαι μία φανταστική κοινωνία όπου το φύλο των
ανθρώπων λειτουργεί όπως αυτό των καλωδίων. Σε αυτή την επιστημονική φαντασία,
η κοινωνία αποτελείται από ουδέτερα ως προς το φύλο μετα-ανθρώπινα σώματα το
καθένα με γεννητικά όργανα περισσότερων των δύο φύλων (αυτό υπάρχει στα πλαίσια
ενός ευρύτερου μη-δυαδικού φάσματος). Η σεξουαλική επαφή συμβαίνει σε κλίμακα
μεγάλων ομάδων και περιλαμβάνει αμέτρητες συνδέσεις γεννητικών οργάνων. Εξ
αιτίας των συνδέσεων πολλαπλών κατευθύνσεων που πραγματοποιούν, η πράξη δεν
περιορίζεται στην επιφάνεια του εδάφους αλλά σχηματίζει ένα αρχιτεκτονική
κατασκευή που αποτελείται από ανθρώπινα σώματα. Η γενετική πληροφορία (που ίσως
περιέχεται στα σωματικά υγρά ως κάποιου είδους πολυμερές) ρέει μαζί με τις
συνδέσεις, όπως ο ηλεκτρισμός μεταδίδεται μέσα από καλώδια, σχηματίζοντας
τελικά ένα δίκτυο γενετικής πληροφορίας. Οι απόγονοι μπορούν (ή και όχι) να
δημιουργηθούν μέσα από αυτό το δίκτυο, από ένα χωνευτήρι γενετικής πληροφορίας
του κάθε συμμετέχοντα.

Έχοντας εξελιχθεί από ένα άφυλο πρωτόγονο πλάσμα που έπρεπε να δημιουργήσει τον
κλώνο του για να αναπαραχθεί, υλοποιήσαμε την έννοια του σεξ και αρχίσαμε να
ανταλλάσσουμε γενετικές πληροφορίες μεταξύ μας, και η γενετική μας
ποικιλομορφία έγινε μη συγκρίσιμη με εκείνη των προγόνων μας. Εικάζοντας τους
φανταστικούς τρόπους της αναπαραγωγής που παραπέμπουν στο πως συνδέονται τα
καλώδια μεταξύ τους, είμαι πρόθυμο να ανακαλύψω έναν μη δυαδικό μετα-άνθρωπο ο
οποίος είναι εξίσου ξένος με εμάς όσο είμαστε εμείς από την οπτική γωνία των
μικροβίων. Τελικά, οικειοποιώντας τα φύλα που έχουμε αποδώσει στα καλώδια, τα
οποία δεν είναι στην πραγματικότητα τίποτα παρά μεταλλικά σύρματα τυλιγμένα με
πλαστικό, οραματίζομαι αυτήν την επιστημονική φαντασία ώστε να αμφισβητήσω τη
στενή μας αντίληψη για τα ανθρώπινα γεννητικά όργανα, την σεξουαλική επαφή, και
την αναπαραγωγή, τα οποία είναι περιορισμένα από τα σώματα μας που φαντάζουν
σταθερά και αμετάβλητα.

Δηλώνω ότι η έρευνα αυτή θα γίνει με αρχαιολογικό τρόπο. Θέλω να εκφραστώ
σχετικά με τα σώματα και τις μεταξύ τους σχέσεις, ωστόσο δεν θα περιγράψω τίποτα
παραπάνω από αυτά που έχουν γραφτεί στις προηγούμενες παραγράφους για να
προσδιορίσω το πώς είναι αυτά τα σώματα. Θέλω τα μετα-ανθρώπινα σώματα να
παραμείνουν απροσδιόριστα, πέρα από τους περιορισμούς της φαντασίας μου η οποία
κατοικεί στο προ-μετα-ανθρώπινο σώμα. Αντιθέτως, αυτό που θα διευκρινίσω είναι ο
χώρος στον οποίο η σεξουαλική/ες επαφή/ές λαμβάνουν χώρο. Η Σάρα Αχμέντ έγραψε,
“Αυτό που κάνει τα σώματα διαφορετικά είναι το πως κατοικούν στον χώρο: ο χώρος
δεν είναι μία δεξαμενή για το σώμα: δεν εμπεριέχει το σώμα σαν αυτό να είναι
‘μέσα του’. Αντιθέτως τα σώματα βυθίζονται, με έναν τέτοιο τρόπο ώστε να γίνουν
ο χώρος στον οποίο κατοικούν· με το να καταλαμβάνουν χώρο, τα σώματα κινούνται
μέσα σε αυτόν και επηρεάζονται από το ‘που’ αυτής της κίνησης. Μέσα από αυτή τη
κίνηση είναι που παίρνουν σχήμα οι επιφάνειες των χώρων όπως και των σωμάτων”.
Προσκαλώ τις αναγνώστριες σε ένα φανταστικό πλαίσιο δίχως φορείς το οποίο
κατασκευάζω και τις αφήνω να γίνουν ντετέκτιβ σε μία σκηνή έναν τόπο εγκλήματος
ή αρχαιολόγοι σε έναν αρχαιολογικό χώρο. Ο χώρος στον οποίο ζούμε είναι ούτως ή
άλλως φανταστικός αφού πάντοτε πρώτα επινοούνταν και έπειτα πραγματοποιούνταν,
ανεξαρτήτως από το αν τελικά ήταν κομμάτι της πραγματικής ζωής ή όχι. Ας
πηδήξουμε λοιπόν σε αυτό το προσκήνιο· ας πάμε από την μία μυθοπλασία στην άλλη.

Για διευκρινίσω το πως ο υποθετικός αυτός χώρος, ο οποίος θα παρουσιαστεί
στην συνέχεια, σχηματίζεται όσον αφορά την αναπαραγωγή, προτείνω μερικές οπτικές
γωνίες που μπορείς να χρησιμοποιήσεις για να τον αποκωδικοποιήσεις. Αυτό το
κομμάτι είναι βασισμένο εν μέρει στην ανάλυση που έκανε ο Πολ Μπ. Πρεθιάδο στo
κείμενο του «Η Αρχιτεκτονική του Σεξ: Τρεις περιπτωσιολογικές μελέτες πέραν του
Πανοπτικού».

1. Το αν μπορείς να δεις και το αν μπορείς να παρατηρήσεις αν σε παρακολουθούν
   είναι οι πιο προφανείς τρόποι να αντιπροσωπευτούν οι σχέσεις εξουσίας (φύλο,
   φυλή, είδος, κλπ) σε έναν αρχιτεκτονικό χώρο όπως μπορούμε να δούμε από το
   Πανοπτικό του Φουκώ.

2. Πως αυτός ενθαρρύνει ή αποτρέπει τις συναντήσεις των διαφόρων σωμάτων; Πως
   αυτός διαφοροποιεί τους κοινωνικούς χώρους; Το μαζικά παραγόμενο προκατ
   προαστιακό σπίτι των 1940s και των 50s είναι ένα καλό παράδειγμα: οι συνέπειες
   που έφερε ήταν ο «υπερ-διαχωρισμός» των λευκών ετεροφυλοφιλικών οικογενειών της
   μεσαίας τάξης που κατοικούσαν σε αυτά τα σπίτια και όλων των υπόλοιπων που δεν
   είχαν την οικονομική δυνατότητα να τα αγοράσουν.

3. Πως αυτός διευκολύνει ή αποτρέπει την διακίνηση συγκεκριμένων (οργανικών ή
   μη οργανικών) αναπαραγωγικών υγρών (αίμα, σπέρμα, γάλα, νερό, κεφάλαιο,
   πληροφορία, κλπ) Για παράδειγμα, οι οίκοι ανοχής του 18ου αιώνα λειτουργούσαν ως
   «συλλογική καπότα» που απέτρεπε την μετάδοση της σύφιλης με το να εσωκλείει και
   να απομονώνει την σεξεργασία, ειδικότερα τις γυναίκες σεξεργάτριες από την
   υπόλοιπη κοινωνία.

Ο κόσμος των έμφυλων καλωδίων δεν είναι Ουτοπικός/Δυστοπικός/Ισότιμος.

Οι συνδέσεις που πραγματοποιούν τα έμφυλα καλώδια δεν είναι ορισμένες εκ των
προτέρων, μπορεί να είναι εύπλαστες και ρευστές ή μπορεί να είναι πολλαπλών
κατευθύνσεων.

Τα έμφυλα καλώδια δεν συνδέονται μόνο για την αναπαραγωγή ή την απόλαυση.

Τα έμφυλα καλώδια φέρουν ηλεκτρισμό/σωματικά υγρά/γενετική πληροφορία/κοινωνική
ιεραρχία και δομή.

Τα έμφυλα καλώδια διαταράσσουν το δυαδικότητα του φύλου με το να
συγχέουν/μετατρέπουν/χωρίζουν/πολλαπλασιάζουν τα γεννητικά τους όργανα, τα οποία
μπορεί να μην είναι δυαδικά.

Τα έμφυλα καλώδια θολώνουν τους διαχωρισμούς ανάμεσα σε σώματα, τεχνουργήματα,
και αρχιτεκτονική. Είναι ασαφές το αν είναι φυσικά ή τεχνητά. Αυτό κατά συνέπεια
αποδομεί τα όρια του ατόμου: το που ξεκινάει το κάθε σώμα και το που
τελειώνει.

Οι σχέσεις εξουσίας των έμφυλων καλωδίων δομούνται με βάση τις μεταξύ τους
συνδέσεις, και το πόσο ισχυρές είναι αυτές.

Οι σχέσεις εξουσίας των έμφυλων καλωδίων αποκαλύπτονται από την ιεραρχία της
αντιληπτικής τους ικανότητας: το αν ένα καλώδιο μπορεί να δει τα υπόλοιπα και το
αντίστροφο.
