# Το μανιφέστο του έμφυλου καλωδίου

Ηλεκτρικά καλώδια πέρα από το δυαδικό φύλο

Θυληκό (σε μηχανές, εξαρτήματα κλπ) κατασκευασμένο με οπή ώστε το αντίστοιχο
αρσενικό εξάρτημα να μπορεί να εισχωρήσει.

Αρσενικό (ενός εξαρτήματος, ή ενός μηχανήματος) κατασκευασμένο ώστε να χωράει
μέσα στο αντίστοιχο θηλυκό εξάρτημα.

(Από το [αγγλικό] Λεξικό της Οξφόρδης)

Το φύλο ως έννοια δεν είναι εφαρμόσιμο μόνο στους ανθρώπους. Όταν η ιδέα του
φύλου εφαρμόζεται στα καλώδια, η σημασία του μετατρέπεται σε μία σχέση
διείσδυσης. Οφείλουμε να ξεκαθαρίσουμε τι σημαίνει αυτό προκειμένου να
αναστοχαστούμε κριτικά πάνω στο πως λειτουργεί το φύλο σε μία τέτοια μεταφορά.
Τα καλώδια συνδέονται μέσα από ακροδέκτες, και η
cisgender-ετεροφυλοφιλική-συνουσία πραγματοποιείται μέσα από την εισαγωγή την
γεννητικών οργάνων. Τελικά, αυτή μεταφορά εξομοιώνει τα ανθρώπινα σώματα με τα
καλώδια, και τα ανθρώπινα γεννητικά όργανα με τους ακροδέκτες των καλωδίων
θεωρώντας δεδομένη την σις-ετεροκανονικότητα. Αυτό αποκαλύπτει δύο οπτικές
γωνίες: μία οπτική γωνία ανθρώπου και καλωδίου, και μία άλλη οπτική γωνία
γεννητικού οργάνου και ακροδέκτη καλωδίου.

## Άνθρωπος (σώματα) και καλώδια:

Παρόλο που η ταυτότητα φύλου ενός ατόμου δεν μπορεί να προσδιοριστεί απλά και
μόνο από το αν αυτό πραγματοποιεί ή δέχεται διειδύση, οι καλωδιακές
κατηγοριοποιήσεις παραμένουν οι μόνες έγκυρες μορφές ανθρώπινης ύπαρξης στην
πλειοψηφία των κοινωνιών. Τα φύλα των καλωδίων είναι οι τυποποιημένοι τρόποι με
τους οποίους πραγματοποιούν συνδέσεις μεταξύ τους, και δυαδικό φύλο είναι ένα
φαντασιακό πρότυπο το οποία είναι κοινωνικά κατασκευασμένο, και επιβάλλεται στα
άτομα με τη βία. Οποιοδήποτε άτομο δεν χωράει ακριβώς σε κάποια κατηγορία θα
αντιστοιχούσε στους μη-συμμορφούμενους-με-τα-φύλα [gender-non-conforming]
τρόπους σύνδεσης, όπως το να τυλίγεις μεταξύ τους τις άκρες των καλωδίων. Αυτοί
οι κουίρ τρόποι σύνδεσης των καλωδίων συνήθως δεν συνιστώνται καθώς δεν είναι
αρκετά ασφαλείς και ενδέχεται να προκαλέσουν σύγχυση.

## Ανθρώπινα γεννητικά όργανα και ακροδέκτες καλωδίων

Η πρόοδος της αναπτυξιακής βιολογίας, της μελέτης της διαδικασίας με την οποία
ζώα και φυτά μεγαλώνουν και αναπτύσσονται, αποκάλυψε ότι το Πέος, Φαλλός, η
Κλειτορίδα, Φαλοκλειτορίδα, Μικροφαλία, Κλειτοριδομεγαλία αναπτύσσονται από την
ίδια αρχική δομή κατά την προγεννητική ανάπτυξη. Ο Φαλλός και το Αιδοίο, το ένα
το δυαδικό αντίθετο του άλλου, αλλά αποτελούν τα άκρα ενός ευρέως φάσματος
γεννητικών οργάνων. Παρομοίως, ανάμεσα στον «αρσενικό ακροδέκτη» και τον
«θηλυκό ακροδέκτη», υπάρχει ένα τεράστιο και ασαφές φάσμα ανδρόγυνων
ακροδεκτών. Οι ακροδέκτες των καλωδίων USB είναι το πιο συνηθισμένο παράδειγμα.
Μέσα στην τρύπα του αποκαλούμενου «θηλυκού USB», μπορεί κανείς να βρει ένα
φαλλικό σχήμα, το οποίο είναι σχεδιασμένο να συνδέεται στην τρύπα του
«αρσενικού USB». Παρά τον ανδρογυνισμό τους, αποκαλούνται για λόγους ευκολίας
αρσενικό και θηλυκό.

Δυστυχώς, παρά την ομοιότητα του τρόπου που λειτουργεί το φύλο και στις δύο
περιπτώσεις, ο μηχανισμός του φύλου είναι πιο περιοριστικός για εμάς τους
ανθρώπους, παρά για τα καλώδια. Τα γεννητικά όργανα των καλωδίων είναι
εξαιρετικά εύπλαστα. Παρόλο που τα ανθρώπινα γεννητικά όργανα απαιτούν
πολύπλοκες ιατρικές επεμβάσεις για να τροποποιηθούν, αυτά των καλωδίων μπορούν
να ανταλλαχθούν/μετατραπούν/διαιρεθούν εύκολα συνδέοντας επιπλέον εξαρτήματα
όπως ο διαιρέτης και ο μετατροπέας φύλου. Επιπλέον, τα έμφυλα καλώδια πάντοτε
διαθέτουν πάνω από έναν ακροδέκτη καθώς είναι σχεδιασμένα για να μεταφέρουν
ηλεκτρικό ρεύμα μεταξύ πολλαπλών άκρων των καλωδίων. Παρόλο που οι επιμέρους
ακροδέκτες μπορούν να κατηγοριοποιηθούν εύκολα ως αρσενικοί ή θηλυκοί (με την
απαιτούμενη βίαιη αδιαφορία για την αμφισημία τους), τις περισσότερες φορές
είναι δύσκολο να καθορίσεις το φύλο ενός καλωδίου διότι διαθέτει πάνω από έναν
ακροδέκτη που είναι είτε αρσενικός ή θηλυκός. Στους περισσότερους ανθρώπους δεν
επιτρέπεται το να υπάρχει αυτή η ασάφεια, όπως φαίνεται από τις μη συναινετικές
ιατρικές επεμβάσεις που πραγματοποιούνται σε ίντερσεξ βρέφη. Χρησιμοποιώντας τα
πολλαπλά γεννητικά τους όργανα, τα έμφυλα καλώδια πραγματοποιούν πολλές
συνδέσεις ταυτόχρονα, σχηματίζοντας ένα πολύπλοκο ηλεκτρικό κύκλωμα. Αυτό, όταν
συμβαίνει από τους ανθρώπους, θεωρείται παράνομο ή ανήθικο. Σε αντίθεση με τα
καλώδια, η κατάσταση και η πλαστικότητα των γεννητικών μας οργάνων περιορίζεται
από την δυαδικότητα του φύλου, όπως επίσης και από τον αριθμό των συνδέσεων που
μπορούμε να πραγματοποιήσουμε ταυτόχρονα στα πλαίσια της μονογαμίας.

Ως εκ τούτου, τα έμφυλα καλώδια εξακολουθούν να είναι αποκλίνοντα από την
οπτική γωνία των έμφυλων ατόμων. Επομένως, γιατί να μην τα μιμηθούμε;
Εφαρμόζοντας αυτή την μεταφορά του φύλου—ως κάτι που εφαρμόζεται στα
καλώδια—πίσω στους ανθρώπους εικάζομαι μία φανταστική κοινωνία όπου το φύλο των
ανθρώπων λειτουργεί όπως αυτό των καλωδίων. Σε αυτή την επιστημονική φαντασία,
η κοινωνία αποτελείται από ουδέτερα ως προς το φύλο μετα-ανθρώπινα σώματα το
καθένα με γεννητικά όργανα περισσότερων των δύο φύλων (αυτό υπάρχει στα πλαίσια
ενός ευρύτερου μη-δυαδικού φάσματος). Η σεξουαλική πράξη συμβαίνει σε κλίμακα
μεγάλων ομάδων και περιλαμβάνει αμέτρητες συνδέσεις γεννητικών οργάνων. Εξ
αιτίας των συνδέσεων πολλαπλών κατευθύνσεων που πραγματοποιούν, η πράξη δεν
περιορίζεται στην επιφάνεια του εδάφους αλλά σχηματίζει ένα αρχιτεκτονική
κατασκευή που αποτελείται από ανθρώπινα σώματα. Η γενετική πληροφορία (που ίσως
περιέχεται στα σωματικά υγρά ως κάποιου είδους πολυμερές) ρέει μαζί με τις
συνδέσεις, όπως ο ηλεκτρισμός μεταδίδεται μέσα από καλώδια, σχηματίζοντας
τελικά ένα δίκτυο γενετικής πληροφορίας. Οι απόγονοι μπορούν (ή και όχι) να
δημιουργηθούν μέσα από αυτό το δίκτυο, από ένα χωνευτήρι γενετικής πληροφορίας
του κάθε συμμετέχοντα.

Αναπτυσσόμενα από ένα άφυλο πρωτόγονο πλάσμα που έπρεπε να δημιουργήσει τον
κλώνο του για να αναπαραχθεί, υλοποιήσαμε την έννοια του σεξ και αρχίσαμε να
ανταλλάσσουμε γενετικές πληροφορίες μεταξύ μας, και η γενετική μας
ποικιλομορφία έγινε μη συγκρίσιμη με εκείνη των προγόνων μας. Εικάζοντας τους
φανταστικούς τρόπους της αναπαραγωγής που παραπέμπουν το πως συνδέονται τα
καλώδια μεταξύ τους, είμαι πρόθυμο να ανακαλύψω έναν μη δυαδικό μετα-άνθρωπο ο
οποίος είναι εξίσου ξένος με εμάς όσο είμαστε εμείς από την οπτική γωνία των
μικροβίων. Τελικά, οικειοποιώντας τα φύλα που έχουμε αποδώσει στα καλώδια, τα
οποία δεν είναι στην πραγματικότητα τίποτα παρά μεταλλικά σύρματα τυλιγμένα με
πλαστικό, οραματίζομαι αυτήν την επιστημονική φαντασία ώστε να αμφισβητήσω τη
στενή μας αντίληψη για τα ανθρώπινα γεννητικά όργανα, την σεξουαλική επαφή, και
την αναπαραγωγή, τα οποία είναι περιορισμένα από τα σώματα μας που φαντάζουν
σταθερά και αμετάβλητα.
